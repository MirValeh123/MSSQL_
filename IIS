Kısaca IIS olarak bilinen Internet Information Services esnek yapılı ve genel kullanım için Microsoft tarafından Windows sistemlerde çalışmak üzere geliştirilmiş bir web sunucudur. Bu sunucu istenilen HTML sayfalarına ya da dosyalarına cevap vermektedir. IIS, Mono ile birlikte Mac ya da Linux cihazlarda da kullanılabilmektedir ancak bu şekilde kullanımı önerilmemektedir ve stabil bir şekilde çalışmamaktadır. İlk olarak Windows NT ile karşımıza gelen servis daha sonra düzenli bir şekilde Windows işletim sistemi ile beraber güncellenmeye devam etti. Windows NT 4.0 ile IIS 4.0, Windows 2000 ile IIS 5.0 şeklinde güncellendi. Günümüzde ise en güncel IIS sürümü Windows Server 2019 ve Windows 10 ile beraber gelen IIS 10. 

Web Server Nedir?
Bir web server yazılımı olan IIS’i anlamak için öncelikli olarak web server’ın ne olduğunu biraz anlamak gerekmektedir. İnternet uygulamalarının saklandığı bilgisayarlara web sunucusu adı verilmektedir. Bu server uygulamaların varsayılan olarak belirlenmiş TCP portlarından gelen mesajları işlemektedir. Örneğin, HTTP trafiği için varsayılan port 80, HTTPS için varsayılan port 443’tür. Bir internet sitesi ziyaret edildiğinde aksi belirtilmediği sürece web server gelen trafiği varsayılan port üzerinden almaktadır. Bu noktada limonhost.net adresini ziyaret ettiğinizde istek port 80 üzerinden gönderilmektedir. Bu ayarlar varsayılan olarak yapıldığı için siteyi ziyaret ederken limonhost.net:80 ya da limonhost.net:443 gibi port belirtmeye gerek yoktur. 